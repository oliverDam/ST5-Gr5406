Dette projekt er udarbejdet af gruppe 5406, som er sundhedsteknologistuderende på 5. semester, i perioden fra den 2. september til den 19. december 2016. Projektet er udarbejdet på baggrund af det overordnede tema klinisk teknologi. Projektet omfatter en vurdering af quantitative sensory testing (QST) som supplement til en klinikers vurdering af knæartrosepatienters risiko for at udvikle kroniske smerter efter en total knæalloplastik (TKA). Gruppen har gennem projektperioden modtaget vejledning fra tre forskellige vejledere. I den forbindelse skal Kristian Kjær Petersen have tak for vejledning i forhold til teknologiske aspekter i projektet. Ligeledes skal metodevejleder Pia Britt Elberg have tak for vejledning i forhold til metodiske aspekter, herunder analysemodeller og litteratursøgning. Klinisk vejleder Sten Rasmussen skal have tak for information og vejledning i forhold til det kliniske aspekt ved teknologiens anvendelse, patienter og økonomi. Igennem projektperioden er der taget kontakt til producenter og forhandlere af udstyr relevant for teknologivurderingen. I den forbindelse vil gruppen gerne takke Cephalon A/S og NociTech for informationer vedrørende specifikke produkters egenskaber, priser og oplæringstider. For forståelse af den nuværende kliniske procedure har gruppen besøgt ortopædkirurgisk ambulatorium på Aalborg Universitetshospital, Farsø, hvormed personalet her også skal have tak for præsentationen af arbejdsgang og undersøgelsesmetoder i forbindelse med knæartrose.


\section*{Læsevejledning}
Projektrapporten er inddelt i 12 kapitler, der yderligere er inddelt i afsnit og tilhørende underafsnit. Kapitler, afsnit og underafsnit er nummereret, og angivet i rapportens indholdsfortegnelse. Kilder refereres til ved anvendelse af Vancouver metoden, hvor hver kilde angives med et tal, [x]. Ved henvisning af kilder i en sætning angives kilden med efternavn på første forfatter, årstal og kildens tal, således \textit{Efternavn, årstal [x]}. I litteraturlisten er alle kilder anvendt i projektet samlet. Appendikser findes efter rapportens litteraturliste.
Figurer og tabeller samt disses placering i forhold til hinanden er ligeledes angivet med tal. Hermed er eksempelvis den første figur i kapitel 1 angivet som figur 1.1. Jævnfør projektets generelle metode \ref{metode}, indgår der forskellige domæner i projektet. Hvert domæne er tilknyttet et kapitel. Domænerne kan læses i rækkefølgen opstillet i rapporten, men kan også læses enkeltvis for at opnå information indenfor et specifikt domæne.\\
Ord, der anvendes i forkortet form gennem projektrapporten, skrives ud første gang de nævnes, hvorefter der følger en parentes med forkortelsen for ordet. Disse ord er samlet forrest i rapporten i en forkortelsesliste således det er muligt at slå betydningen af de anvendte forkortelser op.